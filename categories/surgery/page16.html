<!DOCTYPE html>
<html>
<head>
	<meta charset="UTF-8">
	<meta name="viewport" content="width=device-width, initial-scale=1.0">
	<link rel="stylesheet" href="../../styles/main.css">
	<link rel="preconnect" href="https://fonts.gstatic.com">
	<link href="https://fonts.googleapis.com/css2?family=Roboto:ital,wght@0,300;0,400;0,500;0,700;0,900;1,300;1,400;1,500;1,700&display=swap" rel="stylesheet">
	<title>Stud+</title>
</head>
<body onload="onload_header(name='Уявлення про некроз. Суха та волога гангрена.', isMain=false, isList=false, isPage=true, backBtn='surgery')">
	<div class="container">
		<div class="focus">
			<div class="focus-title">Поняття про некроз</div>
			<div class="focus-content">
				<p>Некроз (necrosis) – змертвіння клітин, тканин або органів (“місцева” смерть). Він може виникати внаслідок: а) дії механічних, термічних, хімічних, електричних, променевих, токсичних та інших факторів; б) захворювань артеріальних і венозних судин (облітеруючий ендартеріїт, облітеруючий атеросклероз, гострий тромбоз, емболія, варикозна хвороба та ін.). </p>
				<p>Розвиток некротичного процесу залежить від: а) характеру ураження тканин (роздавлення, розчавлення); б) порушення іннервації тканин; в) патологіч них змін в артеріях; г) швидкості порушення кровообігу; д) наявності анастомозів у судинній мережі; е) стану серцево-судинної системи; є) стану загального і місцевого імунітету та ін. </p>
			</div>
		</div>
		<div class="focus">
			<div class="focus-title">Клініка</div>
			<div class="focus-content">
				<p>Некроз може бути коагуляційним, або сухим, як це спостерігають при опіках, сухій гангрені, і колікваційним, або вологим, як це буває при опіках лугами, вологій гангрені. Основні ознаки некрозу виникають через 4-6 год після порушення кровобігу в тканинах і залежать від причини, яка зумовила таке порушення, локалізації та виду некрозу. Змертвіння, яке виникло внаслідок травмуючого фактора, як правило, поверхневе і діагностується при огляді. Шкіра на місці травматизації набрякає, чутливість її знижується, з’являються ділянки темно-синього або чорного кольору, на яких утворюються пухирі з геморагічним вмістом. Останні, як правило, відпадають і на поверхні тіла (кінцівки) утворюється виразка. При великих некрозах всмоктування токсичних продуктів розпаду тканин призводить до розвитку вираженої інтоксикації та септичного стану. Різновидністю некрозу є інфаркт і пролежень. Інфаркт (infarktus) – некроз частини органа, який виникає внаслідок закриття просвіту кінцевих артеріальних судин (спазм, тромбоз, емболія). Найбільш часто інфаркт виникає при ураженні серцевого м’яза, легень, нирок. Клінічна картина характеризується порушенням діяльності ураженого органа</p>
			</div>
		</div>
		<div class="focus">
			<div class="focus-title">Гангрена</div>
			<div class="focus-content">
				<p>Гангрена (gangraina) – це форма некрозу, при якій, внаслідок порушення кровобігу та просякання кров’яним пігментом, змертвілі тканини набувають темного забарвлення (бурого, синього, чорного). Основними причинами розвитку гангрени є глибокі порушення кровопостачання тканин. За походженням розрізняють неспецифічні гангрени, які розвиваються внаслідок поранення великих судин, тривалого стиснення кінцівки джгутом, термічної або хімічної травми тощо, та специфічні гангрени, які виникають при облітеруючих захворюваннях судин (облітеруючому ендартеріїті, облітеруючому атеросклерозі), тромбозах та емболіях артерій, цукровому діабеті, странгуляційній кишковій непрохідності та ін.</p>
			</div>
		</div>
		<div class="focus">
			<div class="focus-title">Суха гангрена</div>
			<div class="focus-content">
				<p>Суха гангрена розвивається при повільно прогресуючій недостатності кровопостачання певних ділянок тканин (частіше кінцівок) без розвитку супровідної інфекції. У хворих виникають сильні болі (ішемічного походження), кінцівка стає блідою, холодною на дотик, згодом шкіра набуває мармурового забарвлення, пульс не визначається. При сприятливому перебізі сухої гангрени зона змертвіння відмежовується і утворюється границя (демаркаційна лінія) між здоровою і некротизованою ділянками тканин. Змертвілі тканини поступово висихають, ущільнюються й набувають темного забарвлення – від сіро-бурого до чорного кольору. Іноді при невеликих розмірах і глибині процесу настає самостійне відшарування некротичних тканин із наступним загоєнням рани вторинним натягом. Внаслідок того, що всмоктування токсичних продуктів та розпаду тканин при сухій гангрені не буває, загальний стан цих хворих, як правило, задовільний. Найчастішою причиною сухої гангрени є облітеруючий атеросклероз.</p>
			</div>
		</div>
		<div class="focus">
			<div class="focus-title">Волога гангрена</div>
			<div class="focus-content">
				<p>Волога гангрена переважно розвивається при швидкому порушенні кровопостачання з одночасним інфікуванням уражених тканин (при емболіях, пораненнях великих судин, особливо при наявності розчавлених м’яких тканин, цукровому діабеті), що супроводжується гнильним розпадом тканин, всмоктуванням продуктів їх розпаду в організм і досить часто розвитком анаеробної інфекції. Все це прискорює поширення гангрени і зумовлює тяжку інтоксикацію організму. Загальний стан цих хворих тяжкий; вони в’ялі, загальмовані; риси обличчя загострені, язик сухий; підвищується температура тіла; пульс частий, слабкого наповнення і напруження; артеріальний тиск знижений. Місцево спостерігають значний наростаючий набряк; шкіра кінцівки бліда, з мармуровим відтінком, холодна на дотик; відсутні всі види чутливості; пульс на периферійних артеріях не визначається; активних рухів немає. Тканини розпадаються, перетворюються в смердючу сіро-брудно-зеленого кольору масу. Обмеження (демаркації) процесу не спостерігається. Процес швидко прогресує і ускладнюється сепсисом.</p>
			</div>
		</div>
		<div class="focus">
			<div class="focus-title">Лікування</div>
			<div class="focus-content">
				<p>Розпочинають із заходів, спрямованих на ліквідацію причини, яка зумовила виникнення сухої гангрени, покращання та відновлення кровопостачання ураженої ділянки. При тромбозах судин застосовують спазмолітики (баралгін, спазмоверин, но-шпу), знеболюючі (аналгін, сиган, триган, фентаніл, напроксен та ін.), антиагреганти (реополіглюкін, реоглюман, рондекс та ін.), антикоагулянти (гепарин, фраксипарин, фрагмін, клексан та ін.), фібринолітики (фібринолізин, стрептоліазу, стрептодоказу та ін.). При тромбоемболії магістральних судин здійснюють тромбектомію. Поряд із цим, проводять загальне лікування, яке передбачає боротьбу з інтоксикацією, поліпшення функцій життєво важливих органів, а також цілеспрямовану антибактеріальну терапію. У зв’язку з вираженим больовим синдромом, порушенням сну ці хворі є неспокійними, дратівливими. До таких хворих потрібно ставитись із турботою та увагою. Палата повинна добре провітрюватись і утримуватися в чистоті. Для хворих необхідно створити спокійну обстановку і тишу в палаті. Для боротьби з безсонням призначають снодійні (люмінал, нітразепам, метаквалон, ноксирон), заспокійливі (мепробромат, мепротан, пропазин та ін.). При вираженому больовому синдромі застосовують наркотики (промедол, омнопон, фентаніл та ін.). При наявності вологої гангрени здійснюють лікувальні заходи, спрямовані на переведення її в суху. З цією метою знімають пухирі, проводять часткову некректомію, оксигенацію тканин пероксидом водню чи перманганатом калію, накладають пов’язки з підсушувальними розчинами антисептиків (спирту і фурациліну в співвідношенні 1:1, 25-30 % димексиду та ін.), вводять антибіотики. Ампутацію кінцівки здійснюють тільки після появи демаркаційної лінії в межах здорових тканин. При вологій гангрені ампутацію кінцівки виконують в ургентному порядку в межах здорових тканин. При гангрені органів черевної порожнини здійснюють лапаротомію й видалення ураженого органа.</p>
			</div>
		</div>
	</div>
	<script src="https://ajax.googleapis.com/ajax/libs/jquery/3.5.1/jquery.min.js"></script>
	<script src="../../scripts/main.js"></script>
	<script src="../../scripts/focus.js"></script>
</body>
</html>
